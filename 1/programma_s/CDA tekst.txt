Het mensbeeld

Christendemocraten kijken op een eigen manier naar de mens. Dit wordt het mensbeeld genoemd. Een belangrijke gedachte bij het christendemocratisch mensbeeld is dat iedereen geschapen is naar het beeld van God. Hierdoor is ieder mens even waardevol. Het idee van mensenrechten is hierop gebaseerd. Tegelijkertijd is ieder mens uniek omdat we allemaal onze eigen talenten hebben. Van geen enkel persoon bestaat een tweede. We zijn dus niet allemaal gelijk, maar wel gelijkwaardig. Ieder mens heeft zijn eigen talenten gekregen. Daar hoort ook de verantwoordelijkheid bij om deze talenten zo goed mogelijk te gebruiken. Deze verantwoordelijkheid wordt niet opgelegd vanuit de overheid maar komt vanuit mensen zelf. Een mens leeft niet alleen, maar samen, bijvoorbeeld in gezinnen, wijken en steden. We zijn geen losstaande individuen maar met elkaar verbonden. Mensen en hun talenten komen het beste tot hun recht wanneer ze worden ingezet voor en met anderen. Doordat we allemaal verschillende talenten hebben kunnen we elkaar aanvullen. Mensen zijn vrij om hun eigen keuzes te maken in het leven. Soms zijn dit goede keuzes, soms slechte keuzes. Ieder mens maakt weleens fouten. Omdat mensen zelf de mogelijkheid hebben om te kiezen, zijn ze voor de gevolgen van hun keuzes verantwoordelijk.

Publieke gerechtigheid

Ieder mens streeft zijn eigen doelen na en leeft samen met anderen. In onze visie is de overheid bedoeld om samenleven mogelijk te maken. o De overheid is streng in het handhaven van orde en recht, zodat mensen hun levensdoelen kunnen nastreven. o De overheid zorgt voor basisvoorzieningen, zoals onderwijs, zodat ieder mens gelijke kansen heeft. o De overheid respecteert in haar optreden altijd de vrijheid en rechten van burgers.

Mensen nemen allerlei initiatieven. Om dit in goede banen te leiden treedt de overheid op als scheidsrechter. Het is essentieel dat de overheid gelijke gevallen gelijk behandelt en ongelijke gevallen ongelijk. Er zijn bepaalde vrijheden die de overheid niet mag inperken, zoals de vrijheid van godsdienst, de vrijheid van meningsuiting en de vrijheid van onderwijs, want anders neemt de overheid het spel over. Christendemocraten staan pal voor de rechtsstaat en de bescherming van onze vrijheden. Het beschermen van de veiligheid van burgers zien wij als een kerntaak van de overheid. Dit betekent dat, naast de rechtsstaat, veiligheid prioriteit heeft boven andere overheidstaken. Dit heeft ermee te maken dat mensen voor hun veiligheid vaak op de overheid aangewezen zijn. Mensen hebben geen privépolitie en geen privéleger. In een samenleving ontstaan vanzelf machts- en inkomensverschillen. Om te voorkomen dat deze verschillen de samenleving in tweeën splitsen, zorgen overheden (rijk, provincie en gemeenten) evenals maatschappelijke organisaties voor zo veel mogelijk gelijke kansen van mensen. De overheid speelt daarom een belangrijke rol bij het toegankelijk maken van onderwijs en zorg en andere sociale voorzieningen. Gespreide verantwoordelijkheid Vanuit publieke gerechtigheid komt al naar voren dat wij vinden dat de overheid niet alles naar zich toe moet trekken. Veel taken kunnen door mensen en organisaties zelf gedaan worden. Wij vinden dan ook dat de overheid daar volop rekening mee moet houden. o De christendemocratie staat voor een samenleving waarin mensen zorg dragen voor elkaar en niet meteen naar de overheid kijken. o Verantwoordelijkheden en besluitvorming horen dicht bij burgers te liggen. o De overheid moet burgers en maatschappelijke organisaties de ruimte laten om hun doelen na te streven. Gelukkig zijn veel mensen geneigd om samen problemen op te pakken en op te lossen. Dit doen zij niet per se uit eigenbelang, maar juist om anderen, om ons allemaal te helpen. Het mooie is dat als we problemen op deze manier oplossen, dit vaak het beste werkt, omdat het dicht bij de mensen staat: zowel bij de mensen die de problemen hebben als bij degenen die helpen om het op te lossen. De overheid staat onder andere door bureaucratie veel verder weg van de beleefwereld van mensen af en is daardoor ook minder goed in het oppakken van deze problemen. Volgens het CDA zijn initiatieven uit de samenleving dan ook van grote waarde. Burgers, verenigingen, scholen, zorginstellingen en buurten zijn allemaal voorbeelden van groepen die een unieke bijdrage leveren aan onze samenleving. Juist deze maatschappelijke organisaties zorgen voor binding en verbinding in de samenleving. Dit vraagt van de overheid dat zij deze waarde en kracht blijft erkennen en de ruimte geeft aan burgers en organisaties. Dit wordt ook wel “soevereiniteit in eigen kring” genoemd. Taken en verantwoordelijkheden die de overheid op zich neemt, moeten daar worden neergelegd, waar deze het beste uitgevoerd en genomen kunnen worden. Dit moet zo dicht mogelijk gebeuren bij de mensen die ermee te maken hebben. Hogere overheden moeten niet iets doen, wanneer dit door lagere overheden kan worden afgehandeld. Dit wordt ook wel “subsidiariteit” genoemd.

Solidariteit

Zoals in het mensbeeld van het CDA al naar voren komt, gaan wij ervan uit dat mensen met elkaar verbonden zijn. Mensen zijn dan ook uit zichzelf geneigd om anderen te helpen. Als christendemocraten zien wij solidariteit dan ook vooral als iets tussen mensen. o Solidariteit geldt allereerst voor burgers zelf, eventueel via maatschappelijke organisaties. o De sterkste schouders horen de zwaarste lasten te dragen. o De overheid hoort een bestaansminimum te garanderen, bijvoorbeeld door sociale uitkeringen.

Solidair zijn betekent dat je uiting geeft aan de verbondenheid die je met andere mensen voelt. Deze verbondenheid betekent dat je iemand helpt wanneer dat nodig is, maar ook dat je op hulp mag rekenen wanneer jij dat nodig hebt. Volgens het CDA betekent solidariteit allereerst dat mensen voor elkaar klaarstaan. Dit gebeurt bijvoorbeeld door vrijwilligerswerk, mantelzorg, in verenigingen, stichtingen, gezinnen en goede doelen. Als christendemocraten gaan wij ervan uit dat ook de overheid solidair moet zijn. De overheid moet een bestaansminimum garanderen zodat niemand buiten hoeft te slapen of van de honger om hoeft te komen. Maar ook zorgt de overheid ervoor dat groepen niet tegenover elkaar worden uitgespeeld. Zo zorgt de overheid dat solidariteit verder gaat dan degene die je kent en is er solidariteit tussen gezond en ziek, rijk en arm, allochtoon en autochtoon, hoog en laag opgeleid en jong en oud. Een voorbeeld van solidariteit is mensen ondersteunen als ze in een bepaalde levensfase zitten: zo betalen ouderen mee aan de studie van jongeren en betalen jongeren later mee aan de pensioenen van ouderen. Rentmeesterschap Bij alles wat we doen moeten we er rekening mee houden dat we de wereld geërfd hebben en weer doorgeven. o Rentmeesterschap betekent dat we als mensen de taak hebben goed te zorgen voor de wereld om ons heen, voor nu en voor de toekomst. o Dit houdt in: het goed beheren van onze landschappen, natuur, milieu, cultuur en historische gebouwen. o Maar ook: het toekomstbestendig maken van zaken die we belangrijk vinden zoals ons financiële huishoudboekje, de zorg en het onderwijs.

Rentmeesterschap

Wat is een rentmeester? Al eeuwenlang wordt met een rentmeester iemand bedoeld die geld of eigendommen van een ander in zijn plaats beheert. Dit beroep bestaat al sinds de oude Grieken, meer dan tweeduizend jaar geleden. Een rentmeester hoort goed te zorgen voor datgene wat hij onder zijn verantwoordelijkheid heeft gekregen. Als de tijd gekomen is geeft hij dit weer door, het liefst nog in betere staat dan toen hij het kreeg. Voor christendemocraten betekent het woord ‘rentmeesterschap’ dat wij allemaal de taak hebben om goed te zorgen voor onze omgeving. Hierbij wordt vaak aan de overheid gedacht. Maar het belangrijkste is juist dat we allemaal rentmeesters zijn: we zijn samen verantwoordelijk voor deze wereld. Onze ouders, grootouders, en overgrootouders hebben ons land en de wereld aan ons doorgegeven zoals hij nu is. Nu is het onze beurt om het goed te beheren en waar mogelijk beter door te geven aan de generaties na ons. Dit geldt voor natuur en milieu, maar ook voor onze cultuur, het Nederlandse landschap, historische binnensteden en monumenten. Deze opdracht stopt niet bij de grenzen van Nederland: we moeten samen zorgen voor de natuur en het milieu van de hele wereld. Rentmeesterschap gaat niet alleen over natuur en milieu, maar ook over onze financiën. Daarom vindt het CDA dat de overheid het huishoudboekje van Nederland op orde moet houden. Dit betekent dat we de schulden niet te hoog moeten laten oplopen zodat onze kinderen en kleinkinderen daar de rekening voor betalen. Deze manier van ‘langetermijndenken’ kun je op alle onderwerpen in de politiek toepassen. Het uitgangspunt moet daarbij zijn dat al ons beleid toekomstgericht is. Als we bijvoorbeeld nadenken over de gezondheidszorg of het onderwijs, moeten we dit zo organiseren dat ook onze kinderen nog goede zorg en onderwijs kunnen krijgen, en dat dit dan ook nog te betalen is.

Het Appèl Hierboven hebben we geprobeerd uit te leggen waar de C en D van het CDA voor staan. Maar die A dan? Waar staat die dan voor? Zoals bij het Mensbeeld al werd besproken, heeft iedereen bepaalde doelen en idealen in zijn leven en talenten om daarvoor te gebruiken. Tegelijk leef je volgens het CDA niet alleen, en niet al leen voor jezelf. Ook jij kunt alleen het maximale uit je leven halen als je je talenten inzet voor anderen. Je bent samen op weg met anderen, we zijn verbonden met elkaar. Dat is het appèl: de oproep van het CDA naar iedereen om mee te doen én verantwoordelijkheid te nemen voor jouw deel van de maatschappij. Dit kan nog het beste gezien worden als een uitnodiging. Niet dwingend, maar met een vriendelijk gebaar. Dit appèl omvat onze vier uitgangspunten: Gespreide Verantwoordelijkheid stelt dat als mensen inderdaad samen hun verantwoordelijkheid nemen, de beste resultaten worden bereikt. De overheid zorgt met Publieke Gerechtigheid voor de beste omstandigheden om dit te doen. En als we die verantwoordelijkheid samen nemen denken we aan elkaar –Solidariteit en aan de toekomst –Rentmeesterschap. Het appèl gaat niet uit naar een bepaalde groep, maar naar iedereen. Dus ook naar jou!
