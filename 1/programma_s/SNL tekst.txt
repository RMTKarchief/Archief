Simpel Nederland
Contemporaire doelen

Begrepen moet worden dat de uiteindelijke doelen van Simpel Nederland niet zo in één, twee, drie tellen te realiseren zijn. Hier is tijd voor nodig. Daarom presenteren wij plannen, die snel gerealiseerd kunnen worden, deze staan per ministerie op alfabetische volgorde. Sommige ministeries zijn samengevoegd; deze wil Simpel Nederland ook in de praktijk samenvoegen.
Algemene en Binnenlandse Zaken en Koninkrijksrelaties

Ten eerste is het van belang de Eerste Kamer af te schaffen. Dit is een overbodig ingewikkelde bestuurslaag waar niemand wat aan heeft. De provincies blijven echter gewoon bestaan en worden gebruikt voor het feodaal stelsel.

Ten tweede is het de bedoeling zo snel mogelijk een referendum te houden met betrekking tot het koningschap. Wij zullen daarin kunnen kiezen tussen Willy als koning of Arjen Henrik als farao.

Ten derde moet de Rijksvoorlichtingsdienst ervoor zorgen dat de Nederlander positiever jegens zijn land staat. Patriottisme moet gekoesterd worden. Het referendum over het staatshoofd zal hier ook toe bijdragen - men kan zelf zijn monarchie kiezen.
Buitenlandse Zaken en Offensie

Ten eerste de naam: wij gebruiken geen “defensie”, maar “offensie”. Dit doen wij om de competitieve kracht van onze krijgsmacht te benadrukken. Onder Simpel Nederland wordt de krijgsmacht een stuk sterker en komen er meer soldaten door de dienstplicht in te voeren voor zowel mannen als vrouwen van 18 jaar en ouder. Door met de versterkte offensieve krijgsmacht actief op te treden kunnen wij haar met nieuw bloed nog verder uitbreiden tot in 2040 zo’n twee à tweeënhalf miljoen soldaten.

Ten tweede de positie van Nederland op het wereldtoneel: die moet belangrijker worden. Met het nieuwe ministerie kunnen wij voor 2030 een plek met vetorecht in de Veiligheidsraad van de Verenigde Naties krijgen. Nederland heeft voor 2020 in alle landen een ambassade, en hebben alle landen - voor zover die dan nog bestaan - een ambassade in Nederland. Diplomatiek zullen wij het simplisme verspreiden. Ook is het de bedoeling dat alle gebieden binnen een straal van 5000 kilometer van ons land onder de komende Pax Bataviana komen te vallen.
Economische Zaken

Tegenwoordig doet vooral de Rijksoverheid veel voor de ondernemers. Dit is natuurlijk goed, maar wat hierbij vergeten wordt, en vooral wanneer je het over ondernemers hebt zeer belangrijk is, is de marktwerking. Simpel Nederland laat provincies en gemeenten onderling concurreren over het ondernemersklimaat. Door deze marktwerking zal dit klimaat uiteindelijk verbeterd raken.

Tegenwoordig is Nederland een landbouwgrootmacht. Wij kunnen hier met recht trots op zijn. Dit is natuurlijk goed, maar volgens Simpel Nederland kan dit beter. In 2050 is Nederland zowel volledig autarkisch als nummer één exporteur in alle typen landbouwgoederen. Dit kan mogelijk gemaakt worden door ons offensieve buitenlandbeleid en technologische ontwikkelingen die het leven van een landbouwondernemer simpeler maken.

Tegenwoordig worden onze binnensteden vervuild door miljoenen toeristen, die door opengrenzenbeleid massaal ons land binnen komen. Wij moeten de toeristen zien voor wat ze zijn: terroristen. Daarom zegt Simpel Nederland: alle toeristen het land uit! Financiën Simpel Nederland eist ten eerste een grootschalige versimpeling van het belastingsysteem. Maar wij denken ook dat wij door exploitatie van grondstoffen in binnen- en buitenland de overheidsinkomsten kunnen verhogen, waardoor de lasten in het algemeen omlaag kunnen. Ook willen we dat er een opt-out komt waardoor iemand ervoor kan kiezen geen belasting te betalen. Deze persoon wordt dan wel verbannen naar Zeeuws-Vlaanderen, of een Waddeneiland, of de Antillen, zonder overheidsbemoeienis.

Bovendien is het van belang dat we weer controle krijgen over onze eigen munteenheid. Dit moet gebeuren volgens een principe van “wie betaalt, die bepaalt.” Landen als Griekenland kunnen zo onder curatele worden gesteld door de landen die hun zaken wel goed in orde hebben.
Infrastructuur en Milieu

Simpel Nederland wil graag een constructieve partij zijn. Hierom zijn wij voorstander van een constructivistische infrastructuur. Nederland wordt verdeeld in een ruitjespatroon met vierkanten van één bij één kilometer. Hieromheen komen snelwegen en ringvaarten. Zo is iedere plek in Nederland op minder dan een halve kilometer van een hoofdverbinding. Ook komen voortaan alle treinen altijd op tijd.

Verder realiseert Simpel Nederland zich dat er de laatste tijd veel problemen veroorzaakt worden door het milieu. Hier moet wat aan gedaan worden. Simpel Nederland wil daarom zo snel mogelijk het milieu afschaffen.
Onderwijs, Cultuur en Wetenschap

Kennis moet overgebracht worden en is daarom erfelijk. Wij begrijpen dit en stellen onderwijs voor waarbij kinderen van hun ouders een vak leren. Dit bespaart ook nog eens veel geld, waarmee het onderwijs kan worden verbeterd.

De Nederlandse cultuur moet gepropageerd en verspreid worden. Dit gaat niet alleen gebeuren door onze pro-actieve krijgsmacht, maar ook door het Eurovisie Songfestival. Simpel Nederland stelt voor professionele liedschrijvers uit Bollywood in te huren om ervoor te zorgen dat Nederland voortaan standaard het Eurovisie Songfestival wint.

Ook de Nederlandse wetenschap is belangrijk, deze maakt immers ons leven makkelijker. Nederland heeft als het aan ons ligt in 2020 een eigen robot op de Maan, in 2025 één op Mars, en in 2030 ook mensen op de Maan. In 2035 hebben we het grootste ruimtestation van dat moment. In 2040 hebben we mensen op Mars, in 2045 op de Lagrangepunten. In 2050 hebben we warpaandrijving en in 2055 zet de Zr.Ms. Onderneming koers naar daar waar nog niemand heen is gegaan!
Sociale Zaken en Werkgelegenheid

Volgens artikel 23 van de Universele verklaring van de rechten van de mens heeft eenieder recht op arbeid. Hierom verklaren wij dat als Simpel Nederland aan de macht komt het aantal werklozen naar nul gebracht wordt. Geen Nederlander zal meer zonder werk zitten! Dit wordt bereikt door onder andere de vergroting van de krijgsmacht.

Zoals iedere Nederlander weet zijn alle uitkeringsgerechtigden liever lui dan moe en moeten ze maar eens beter de handjes laten wapperen. Dit geldt natuurlijk niet voor als de spreker zelf een uitkering heeft. Hier spelen wij op in: geen uitkeringen meer, behalve voor Simpel Nederland-stemmers: de Simpel Nederland Enige Uitkering. Deze SNEU zal een basisinkomen zijn voor al onze aanhangers.
Veiligheid en Justitie

Criminelen worden voortaan verder verwijderd van de samenleving. Zij zullen worden opgesloten in strafkampen in het oosten des lands. Hun straf wordt voortaan bepaald uit het gemiddelde van wat de slachtoffers willen en wat het volk wil. De dader wordt bepaald door middel van een heksenjacht op het internet. Zo zijn er geen rechters meer nodig. Zeer zware criminelen, zoals corrupte bankiers, worden publiekelijk gelyncht.

Daarnaast wordt de politie afgeschaft en samengevoegd met de krijgsmacht. Deze gaat voortaan alle gebouwen en gebieden met enigszins belang bewaken. Ook wordt wapenbezit volledig gelegaliseerd en wordt het makkelijker daarmee een inbreker preventief neer te halen. Zo wordt Nederland weer een veilig land.

Verder wordt drugsgebruik niet alleen gelegaliseerd, maar ook verplicht. Iedere Nederlander wordt verplicht iedere week een voor hem speciaal gemaakte drugscocktail tot zich te nemen. Dit zal het geluk van de Nederlandse bevolking fors doen toenemen.
Volksgezondheid, Welzijn en Sport

De laatste tijd is er veel gedoe over de vaccinatie van kinderen. Simpel Nederland wil daarom dat ouders de mogelijkheid moeten krijgen om hun potentiële kinderen niet te laten vaccineren. Zij moeten dit aangeven voordat ze kinderen krijgen, zodat ze preventief gesteriliseerd kunnen worden.

Een groeiend probleem is de vergrijzing. Dit moet aangepakt worden, aangezien het hier de Nederlandse ouderen betreft van wie al zo veel afgepakt wordt en die ons land helemaal in hun eentje hebben opgebouwd, waardoor ze de zieligste personen ter wereld zijn. Om de vergrijzing te bestrijden wordt haarverf voor ouderen verplicht gesteld.

Nederland doet het steeds beter op sportief gebied. Simpel Nederland wil onze winning streak niet beëindigen en zet daarom in op complete werelddominantie door middel van sportieve overwinningen. Ook wordt zo de Nederlandse cultuur verspreid. Wij willen in Rio 2016 918 medailles behalen, waarvan 306 gouden.
