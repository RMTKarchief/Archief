##Wet gelijke behandeling op grond van afkomst bij de arbeid 
 
###KONINKLIJKE BOODSCHAP
Aan de Tweede Kamer der Staten-Generaal:

Wij bieden U hiernevens ter overweging aan een voorstel van de Wet gelijke behandeling op grond van afkomst bij de arbeid. De memorie van toelichting, die het wetsvoorstel vergezelt, bevat de gronden waarop het rust. En hiermede bevelen Wij U in Godes heilige bescherming.

*Enschede, 16-01-2020 /u/Dekoul*

###VOORSTEL VAN WET

Wij /u/Dekoul, bij de gratie Gods, Koning der Nederlanden, Prins van Oranje-Nassau, enz. enz. enz. Allen, die deze zullen zien of horen lezen, saluut! doen te weten: Alzo Wij in overweging genomen hebben, dat het wenselijk is om ter uitvoering van [M0131](https://www.reddit.com/r/RMTK/comments/e5hzkw/m0131_motie_tot_het_instellen_van_een_meldplicht/), alsmede in verband met artikel 1 van de Grondwet, het maken van onderscheid op grond van afkomst bij arbeid, beroep en beroepsonderwijs te verbieden; Zo is het, dat Wij, de Afdeling advisering van de Raad van State gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:

###Artikel 1
In deze wet wordt verstaan onder:

1. onderscheid: direct en indirect onderscheid, alsmede de opdracht daartoe;

2. direct onderscheid: indien een persoon op grond van afkomst op een andere wijze wordt behandeld dan een ander in een vergelijkbare situatie wordt, is of zou worden behandeld;

3. indirect onderscheid: indien een ogenschijnlijk neutrale bepaling, maatstaf of handelwijze personen met een bepaalde afkomst in vergelijking met andere personen bijzonder treft.

###Artikel 2

1. Het in deze wet neergelegde verbod van onderscheid houdt mede in een verbod op intimidatie.

2. Onder intimidatie als bedoeld in het eerste lid wordt verstaan: gedrag dat met afkomst verband houdt en dat tot doel of gevolg heeft dat de waardigheid van de persoon wordt aangetast en een bedreigende, vijandige, beledigende, vernederende of kwetsende omgeving wordt gecreëerd.

###Artikel 3 - Arbeid

Onderscheid is verboden bij:

1. de aanbieding van een betrekking en de behandeling bij de vervulling van een openstaande betrekking;

2. de arbeidsbemiddeling;

3. het aangaan en het beëindigen van een arbeidsverhouding;

4. het aanstellen of ontslaan van personen, op wie artikel 3 van de Ambtenarenwet 2017 van toepassing is;

5. de arbeidsvoorwaarden;

6. het laten volgen van onderwijs, scholing en vorming tijdens of voorafgaand aan een arbeidsverhouding;

7. de bevordering en

8. de arbeidsomstandigheden.

###Artikel 4 - Vrije beroep

Onderscheid is verboden met betrekking tot de voorwaarden voor en de toegang tot het vrije beroep en de mogelijkheden tot uitoefening van en ontplooiing binnen het vrije beroep.

###Artikel 5 - Beroepsonderwijs

Onderscheid is verboden bij:

1. het verlenen van toegang tot en het geven van loopbaanoriëntatie en beroepskeuzevoorlichting;

2. het verlenen van toegang tot, het aanbieden van, het afnemen van toetsen tijdens en het afsluiten van onderwijs dat gericht is op de toetreding tot en het functioneren op de arbeidsmarkt.

###Artikel 6 - Lidmaatschap van organisaties

Onderscheid is verboden bij het lidmaatschap van of de betrokkenheid bij een werkgevers- of werknemersorganisatie of een vereniging van beroepsgenoten. Dit geldt ook voor de voordelen die voortvloeien uit het lidmaatschap van deze organisaties en verenigingen.

###Artikel 7

1. Het verbod van onderscheid geldt niet indien het onderscheid:

    a. gebaseerd is op werkgelegenheids- of arbeidsmarktbeleid ter bevordering van arbeidsparticipatie van bepaalde leeftijdscategorieën, voor zover dit beleid is vastgesteld bij of krachtens wet;

    b. anderszins objectief gerechtvaardigd is door een legitiem doel en de middelen voor het bereiken van dat doel passend en noodzakelijk zijn.

2. Het eerste lid is niet van toepassing in geval van intimidatie als bedoeld in artikel 2.

###Artikel 8

Indien bij een openlijke aanbieding van een betrekking onderscheid op grond van afkomst wordt gemaakt, wordt de grond daarvan uitdrukkelijk vermeld.

###Artikel 9

Het is verboden om personen te benadelen wegens het feit dat zij in of buiten rechte een beroep hebben gedaan op deze wet of terzake bijstand hebben verleend.

###Artikel 10

In geval van een beëindiging van de arbeidsverhouding door de werkgever in strijd met artikel 3, of wegens de omstandigheid dat de werknemer in of buiten rechte een beroep heeft gedaan op deze wet of ter zake bijstand heeft verleend, is artikel 681 van Boek 7 van het Burgerlijk Wetboek van overeenkomstige toepassing.

###Artikel 11

1. Indien degene die meent dat te zijnen nadeel een onderscheid is of wordt gemaakt als bedoeld in deze wet, in rechte feiten aanvoert die dat onderscheid kunnen doen vermoeden, dient de wederpartij te bewijzen dat niet in strijd met deze wet is gehandeld.

2. Het eerste lid is van overeenkomstige toepassing op vorderingen als bedoeld in artikel 305a van Boek 3 van het Burgerlijk Wetboek en op beroepen ingesteld door belanghebbenden in de zin van artikel 1:2, derde lid, van de Algemene wet bestuursrecht.

###Artikel 12

Indien een betrokkene in een proces zoals bedoeld in Artikel 3, 4, 5 of 6 meent dat er sprake is van onderscheid als bedoeld in deze wet, stelt deze degene die benadeeld wordt alsmede Het College, genoemd in artikel 1 van de Wet College voor de rechten van de mens, onverwijld in kennis van het in deze wet bedoelde onderscheid.

###Artikel 13

Bedingen in strijd met deze wet zijn nietig.

###Artikel 14

Het College, genoemd in artikel 1 van de Wet College voor de rechten van de mens, kan onderzoeken of een onderscheid is of wordt gemaakt als bedoeld in deze wet. De artikelen 10, 11, 12, 13, 22 en 23 van de Wet College voor de rechten van de mens zijn van overeenkomstige toepassing.

###Artikel 15

Deze wet treedt in werking na bekrachtiging door de Staten-Generaal.

###Artikel 16

Deze wet wordt aangehaald als: Wet gelijke behandeling op grond van afkomst bij de arbeid.

Lasten en bevelen dat deze in het Staatsblad zal worden geplaatst en dat alle ministeries, autoriteiten, colleges en ambtenaren wie zulks aangaat, aan de nauwkeurige uitvoering de hand zullen houden.

---

###Memorie van toelichting

Naar aanleiding van M0131 waar wordt opgeroepen tot het instellen van een meldplicht bij discriminatore verzoeken aan uitzendbureau's was het wenselijk dat er een meldplicht werd ingesteld voor deze verzoeken. Binnen de Nederlandse wet is thans geen raamwerk voor discriminatie op basis van afkomst binnen de arbeid waaraan zo'n meldplicht opgehangen kan worden. Met deze wet beoogt de regering een raamwerk te creëren ter verkoming van arbeidsdiscriminatie op basis van afkomst, alsmede de door de Staten-Generaal verlangde meldplicht te implementeren.

---

###Deze wet is ingediend door Minister-President /u/th8 namens de regering

###De eerste lezing loopt tot en met 25-01-2020
