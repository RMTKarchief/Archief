##: Amendement op Wet invoering vliegtaks 
 
###Amendement op Wet invoering vliegtaks 

##VOORSTEL VAN WET

31-12-2018

Wij /u/DeKoul, bij de gratie Gods, Koning der Nederlanden, Prins van Oranje-Nassau, enz. enz. enz.Allen, die deze zullen zien of horen lezen, saluut! doen te weten:

De Wet invoering vliegtaks wordt als volgt gewijzigd: 

De wetstekst wordt vervangen met:

##Artikel 1

De Wet belastingen op milieugrondslag wordt als volgt gewijzigd:

**1: Artikel 72 komt te luiden:**

Voor de toepassing van dit hoofdstuk en de daarop berustende bepalingen wordt verstaan onder:

a. luchthaven: terrein geheel of gedeeltelijk bestemd voor het opstijgen en het landen van vliegtuigen, welk terrein is voorzien van een start- en landingsbaan van meer dan 1800 meter, voor zover dat terrein als burgerluchthaven of, indien het een militaire luchthaven betreft, mede door andere dan militaire luchtvaart wordt gebruikt;

b. vliegtuig: gemotoriseerd vliegtuig met een maximaal toegelaten startgewicht van 8 616 kilogram of meer;

c. luchtvaartmaatschappij: rechtspersoon of natuurlijk persoon, die als eigenaar of exploitant van een vliegtuig met dat vliegtuig een of meer passagiers vervoert;

d. passagier: natuurlijk persoon van 2 jaar of ouder die anders dan als boordpersoneel wordt vervoerd met een vliegtuig;

e. boordpersoneel: ieder die aan boord van een vliegtuig tijdens de vlucht hetzij werkzaamheden verricht welke van direct belang zijn voor de bediening van het vliegtuig hetzij werkzaamheden verricht of heeft te verrichten ten behoeve van de inzittenden of de lading, alsmede ieder die uitsluitend wordt vervoerd in het kader van het tijdens de vlucht door hem verrichten van dergelijke werkzaamheden aan boord van een ander vliegtuig;

f. bestemming: luchthaven gelegen op de grootste afstand van de luchthaven van vertrek, waar naartoe een passagier ingevolge de vervoersovereenkomst met de luchtvaartmaatschappij wordt vervoerd.

g. vliegticket: product, waarmee een natuurlijk persoon van 2 jaar of ouder bij aankoop het recht krijgt passagier te zijn van een vliegtuig.

**2: Artikel 73 komt te luiden:**

 1. Onder de naam vliegbelasting wordt een belasting geheven ter zake van het vertrek van een passagier met een vliegtuig vanaf een in Nederland gelegen luchthaven.

 2. Als vertrek wordt niet aangemerkt het vertrek vanaf een luchthaven indien dat vertrek als onderdeel van één vervoersovereenkomst plaatsvindt aansluitend op het moment van aankomst van de passagier met een vliegtuig op die luchthaven, die aansluiting de belangrijkste reden is voor het gebruik van de luchthaven en het gebied van de luchthaven dat een vertrekkende passagier alleen mag betreden met een geldig vervoersbewijs, tussen het moment van aankomst en het moment van vertrek niet langer dan 24 uur is verlaten.

**3: Artikel 74 komt te luiden:**

De belasting wordt geheven van de exploitant van de luchtvaartmaatschappij.

**4: Artikel 75 komt te luiden:**

De belasting wordt berekend over het aantal passagiers.

**5: Artikel 76 komt te luiden:**

De belasting wordt verschuldigd op het tijdstip waarop de passagier met een vliegtuig vertrekt.

**6: Artikel 77 komt te luiden:**

Het tarief per passagier bedraagt:

a. 22 percent van de prijs van het vliegticket indien de bestemming is gelegen op een vliegafstand van ten hoogste 600 kilometer van de luchthaven van vertrek;

b. 19 percent van de prijs van het vliegticket indien de bestemming is gelegen op een vliegafstand van ten minste 600 kilometer en ten hoogste 1200 kilometer van de luchthaven van vertrek; 

c. 16 percent van de prijs van het vliegticket in andere gevallen.

**7: Artikel 78 komt te luiden:**

 1. Op verzoek wordt teruggaaf verleend van de belasting indien de belastingplichtige de bedragen ter betaling van de vliegtickets door de passagiers niet heeft ontvangen.

 2. Bij op voordracht van Onze Minister vast te stellen algemene maatregel van bestuur worden nadere regels gesteld met betrekking tot de indiening van het verzoek en de wijze waarop kan worden aangetoond dat aan de voorwaarden voor teruggaaf wordt voldaan.

 3. Bij regeling van Onze Minister kunnen nadere regels worden gesteld ten behoeve van de uitvoering van dit artikel.

**8: Artikel 79 komt te luiden:**

 1. Bij regeling van onze Minister kunnen nadere regels worden gesteld omtrent de wijze waarop de belastingplichtige een administratie moet voeren voor de toepassing van de vliegbelasting.

 2. De luchtvaartmaatschappij verstrekt aan de luchthaven de gegevens die nodig zijn voor een juiste toepassing van dit hoofdstuk. De verstrekking van deze gegevens vindt plaats gelijktijdig met de verstrekking van de gegevens die de luchtvaartmaatschappij als gebruiker van de luchthaven verplicht is aan de luchthaven te verstrekken.

 3. De luchtvaartmaatschappij is gehouden tot betaling van de vliegbelasting die de exploitant van de luchthaven bij haar in rekening brengt, voor zover deze belasting door de exploitant van de luchthaven is verschuldigd ter zake van de door die luchtvaartmaatschappij vervoerde passagiers.

##Artikel 2

Deze wet treedt in werking op de eerste dag van het eerste fiscaal jaar dat begint na goedkeuring door de Staten-Generaal.

##Artikel 3

Deze wet wordt aangehaald als: Wijzigingswet Wet belastingen op milieugrondslag (herinvoering van de vliegbelasting).

Lasten en bevelen dat deze in het Staatsblad zal worden geplaatst en dat alle ministeries, autoriteiten, colleges en ambtenaren die zulks aangaat, aan de nauwkeurige uitvoering de hand zullen houden.

---

##Memorie van Toelichting:


Het huidige wetsvoorstel is jammerlijk opgesteld, zoals opgemerkt door Kamerleden als /u/MTFD. Dit amendement zal de wet rechtstechnisch goedzetten. Het is gebaseerd op de eerdere vliegheffing zoals die van 208-2009 is geweest. Verschil met de oude wet is dat in dit amendement die tarieven zoals voorgesteld door de minister zijn verwerkt. Ook is artikel 78 lid 1 voor de leesbaarheid van lijdende naar bedrijvende vorm omgeschreven.

---

##Dit wetsvoorstel is ingediend door u/Keijeman namens de regering

##De eerste lezing loopt tot 8-1-2019.