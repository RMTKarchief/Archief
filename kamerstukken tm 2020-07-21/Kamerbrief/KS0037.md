## Kamerbrief inzake Engels in het basisonderwijs en aansturing decanen voortgezet onderwijs 
 
##Kamerbrief inzake Engels in het basisonderwijs en aansturing decanen voortgezet onderwijs

*Datum: 5-9-2019*

Geachte Voorzitter,

Met deze brief breng ik u op de hoogte van komende veranderingen in de gang van zaken omtrent Engels in het basisonderwijs. Mijn voorganger Sander Dekker heeft al een flinke stap in de goede richting gezet, maar was daarbij helaas iets te optimistisch omtrent VVTO (Vroeg VreemdeTalenOnderwijs, structureel vanaf groep 1 met wisselende lestijden). Hem treft echter geen blaam, daar de rapporten waar hij zijn bevindingen op gebaseerd heeft erg eentonig waren. “Hoe eerder hoe beter” was het devies, maar inmiddels blijkt uit meerdere wetenschappelijke onderzoeken dat dit in slechts een paar contexten geldig is, waarvan nog geen enkele toepasbaar is op het huidige primaire onderwijs in Nederland. Bovendien blijkt uit meerdere onderzoeken dat er nauwelijks korte- of langetermijnvoordelen zijn; sterker nog, slechte implementatie van dergelijk VVTO-beleid kan uiteindelijk leiden tot slechtere resultaten (Huangh, 2014; Jaekel et al, 2017).

Wat we inmiddels zeker weten is dat meer uren aan Engelse les een positieve invloed heeft op de taalvaardigheid van de kinderen. Het gangbare VVTO beleid gaat echter tegen de huidige onderzoeksresultaten in door niet alleen de lestijd uit te dunnen, maar ook door te beginnen op een leeftijd (4-5 jaar) waarbij dergelijke lessen minimaal 60 minuten of langer moeten duren om ook maar enig effect te kunnen hebben (Unsworth et al, 2014). Dit kost dus niet alleen geld, maar ook tijd, en levert slechts weinig op. Bovendien riskeren we dat kinderen op deze emotioneel onvolwassen leeftijd eerder een negatieve mening vormen over de taal, wat uiteindelijk resulteert in slechtere resultaten (Nikolov & Mihaljevic Djigunovic, 2006)

Daarom zal de urennorm voor Engels in het basisonderwijs aangepast worden. De huidige norm is 80 uur, verspreid over groep 7 en groep 8, en dit komt neer op wekelijks één uur Engels in de laatste twee jaar van het primair onderwijs. De nieuwe norm zal een streefnorm van 120 uur worden, met een minimumaantal van 80, maar dan verspreid over groep 5 t/m 8. Met de huidige norm blijkt namelijk dat de gemiddelde basisschool slechts 45 minuten aan Engels besteed in groep 7 en 8, en dus de streefnorm van 80 uur niet haalt. Om toch deze uren te kunnen garanderen, wordt de oude streefnorm dus het minimumaantal, en dit zal ook per 2017-18 worden gecontroleerd door de Onderwijsinspectie. De nieuwe norm zorgt bovendien voor een gegarandeerd minimum-input aan Engels voor elke leerling en dus een algemeen niveau die voor elke basisschool geldt, waardoor de overgang naar het middelbare onderwijs meer gestroomlijnd zal zijn dan de grote individuele verschillen die we nu ervaren door de grote verschillen in het aanbod van Engelse lessen op de basisschool.

Desondanks wordt er bij het huidige peilingsonderzoek van het niveau Engels in het basisonderwijs extra aandacht besteed aan de verschillen tussen reguliere EIBO (Engels In het BasisOnderwijs volgens de oude 80 urennorm ; 1 uur per week in groep 7 & 8) en VVTO scholen, evenals de verschillen tussen onderwijstijd en de hoeveelheid spreiding daarvan door de jaren heen. De bevindingen hiervan zullen, samen met de algemene bevindingen, naar schatting eind 2019 gepubliceerd worden door de Onderwijsinspectie.

Daarnaast zullen decanen op de middelbare school aangestuurd worden om bij twijfelende leerlingen eerder een praktische vervolgopleiding aan te raden, ook in de gevallen wanneer dit dan een lager opleidingsniveau betreft dan de gebruikelijke vervolgopleiding (bijv. een HBO opleiding voor een VWO leerling of MBO voor een HAVO leerling). Daarbij krijgen praktische opleidingen meer geld om informatiecampagnes op te starten en leerlingen warm te krijgen voor dergelijke opleidingen, alsmede de publieke opinie te verbeteren waar nodig.

Getekend,

/u/TheJelleyFish

Minister van Onderwijs, Cultuur en Wetenschap

---

Bron:

Huang, B. H. (2014). A synthesis of empirical research on the linguistic outcomes of early foreign language instruction. International Journal of Multilingualism, Vol 13 (3), 257—73. Verkregen via http://www.tandfonline.com/doi/abs/10.1080/14790718.2015.1066792

Jaekel, N. et al (2017). From early starters to late finishers? A longitudinal study of early foreign language learning in school. Language Learning, Vol 67(3), pp. 631—64. Verkregen via http://onlinelibrary.wiley.com/doi/10.1111/lang.12242/epdf

Nikolov, M., & Mihaljevic Djigunovic, J. (2006). Recent research on age, second language acquisition and early foreign language learning. Annual Review of Applied Linguistics, 26, 234-260. Verkregen via https://www.cambridge.org/core/journals/annual-review-of-applied-linguistics/article/recent-research-on-age-second-language-acquisition-and-early-foreign-language-learning/0FA91DE813DDD9D044B4DBDBF349EDEB

Unsworth, S., Persson, L., Prins, T., De Bot, K. (2014). An Investigation of Factors Affecting Early Foreign Language Learning in the Netherlands. Applied Linguistics, 36(5), 1-24. Verkregen via https://doi.org/10.1093/applin/amt052

---

###Ingediend door /u/TheJelleyFish namens de regering

###De eerste lezing loopt tot 21-09-2019