##Kamerbrief met betrekking tot de situatie op het Ministerie van Binnenlandse Zaken 
 
Geachte Kamerleden,

Op het Ministerie van Binnenlandse Zaken, Koninkrijksrelaties en Justitie is van alles aan de gang. Graag zou ik een update willen geven over de situatie in mijn ministerie.

######Totaalverbod gezichtsherkenningssoftware

De ontwikkelingen in gezichtsherkenningssoftware hebben het laatste jaar een grote vlucht genomen. Het kabinet ziet dit als een bedreiging voor de privacy van de burger en verwelkomt daarom de motie tot een totaalverbod. Wij zijn dan ook verheugd dat de Europese Commissie van plan is een dergelijk verbod uit te gaan voeren. Omdat een Europees verbod tijd nodig heeft om voorbereid te worden, zal het kabinet versneld een verbod op gezichtsherkenningssoftware voor de overheid voorstellen.

######Decentrale data gemeenteraadsverkiezingen

Uw Kamer heeft verzocht om een onderzoek naar het decentraliseren van de data van gemeenteraadsverkiezingen. Het kabinet vindt decentralisatie een goede zaak en zal dit laten uitzoeken. Er is een taskforce opgesteld van de volgende ambtenaren binnen het Ministerie van BZKJ:

dhr. J. Visser  
dhr. D.F. van Antwerpen  
mw. G.A.P. Brinkhorst  
dhr. T. Ramapindjoe  

De Minister van BZKJ zal vóór 10 april 2020 verslag uitbrengen aan de Kamer over de bevindingen van de taskforce.

######Discriminatie bij verzoeken aan uitzendbureaus

De Kamer heeft gevraagd om een meldplicht voor uitzendbureaus indien zij verzocht worden te discrimineren. We zullen kijken hoe we deze motie het beste kunnen uitvoeren. Het kabinet ziet het niet als nodig om een nieuw meldpunt in het leven te roepen, daar er al andere zijn. Het lijkt ons daarom beter de nieuwe meldplicht bij een al bestaand instituut onder te brengen. Bij het uitvoeren van deze motie zullen we ook gaan kijken of bestaande instanties niet beter samengevoegd kunnen worden om een goedkopere en efficiëntere aanpak van discriminatie te krijgen. Ook zullen overbodige subsidies worden geschrapt.

######Overheidsapparaat en ICT

De coalitie heeft in haar regeerakkoord geconstateerd dat het overheidsapparaat verkleind moet worden. Ook heeft de coalitie geconstateerd dat er geïnvesteerd moet worden in de ICT van de politie. Wat het kabinet betreft gaan deze twee zaken hand in hand. Door automatisering kan de ambtenarij worden verkleind. Het ministerie gaat uitzoeken welke zaken kunnen worden geautomatiseerd.

######Corruptiebestrijding

Per 1 februari zal de halvering van de wachtgeldduur ingaan. Het kabinet is bezig met andere maatregelen om corruptie in de politiek te bestrijden. Zo zijn wij onder andere bezig met een lobbyverbod. We verwelkomen suggesties uit de Kamer voor corruptiebeperkende maatregelen.

######Overige zaken

Naast bovenstaande genoemde zaken is mijn ministerie bezig met alle onderwerpen uit het regeerakkoord. Het regeerakkoord is echter niet alleen van het kabinet, maar ook van de Staten-Generaal. Wij verwelkomen implementatiesuggesties uit uw Kamer.

In afwachting van een debat verblijf ik,

Hoogachtend,

/u/Keijeman
